# -*- mode: mandoku-view; -*-
#+TITLE: 詩說
#+DATE: 2015-08-24 22:06:46.912784
#+PROPERTY: ID KR1c0057
#+PROPERTY: BASEEDITION WYG    
#+PROPERTY: JUAN 提要
<pb:KR1c0057_WYG_000-1a>¶
欽定四庫全書　　　　經部三¶
　詩説　　　　　　　　詩類¶
　　提要¶
　　　　(臣/)等謹案詩説三卷¶
　　　國朝恵周惕撰周惕字元龍長洲人康熙辛未¶
　　　　進士改庶吉士散館授密雲縣知縣恵氏三¶
　　　　世以經學著周惕其剏始者也是書于毛傳¶
　　　　鄭箋朱傳無所專主多自以己意考證其大¶
<pb:KR1c0057_WYG_000-1b>¶
　　　　㫖謂大小雅以音别不以政别謂正雅變雅¶
　　　　美刺錯陳不必分六月以上為正六月以下¶
　　　　為變文王以下為正民勞以下為變謂二南¶
　　　　二十六篇皆擬為房中之樂不必泥其所指¶
　　　　何人謂周召之分鄭箋誤以為文王謂天子¶
　　　　諸侯均得有頌魯頌非僭其言皆有依據至¶
　　　　謂頌兼美刺義通于誦則其説未安考鄭康¶
　　　　成注儀禮正歌備句曰正歌者升歌及笙各¶
<pb:KR1c0057_WYG_000-2a>¶
　　　　三終合樂三終為一備核以經文無歌後更¶
　　　　誦及一歌一誦之節其周禮瞽曚職曰諷誦¶
　　　　詩鄭注謂闇讀之不依永也則歌誦是兩事¶
　　　　知頌誦亦為兩事周惕合之非矣又謂證以¶
　　　　國䇿禮無歸寧之文訓歸寧父母為無父母¶
　　　　遺罹之義考歸寧文見左傳于禮經必有所¶
　　　　承何休注公羊傳稱諸侯夫人尊重既嫁非¶
　　　　有大故不得反惟士大夫妻雖無事嵗一歸¶
<pb:KR1c0057_WYG_000-2b>¶
　　　　寧其學亦必有所受曲禮曰女子許嫁纓非¶
　　　　有大故不入其門姑姊妹女子已嫁而反兄¶
　　　　弟弗與同席而坐弗與同器而食其文承上¶
　　　　許嫁而言則已嫁而反是即歸寧之明證不¶
　　　　得曰禮無文矣然其餘類皆引据&KR0192;實樹義¶
　　　　深切與枵腹説經徒以臆見決是非者固有¶
　　　　殊焉乾隆四十六年正月恭校上¶
　　　　　　　總纂官(臣/)紀昀(臣/)陸錫熊(臣/)孫士毅¶
<pb:KR1c0057_WYG_000-3a>¶
　　　　　　　　總　校　官　(臣/)　陸　費　墀¶
